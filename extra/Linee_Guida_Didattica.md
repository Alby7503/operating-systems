# Linee Guida per la Partecipazione all'Attività Didattica

Cari studenti,

In previsione dell'inizio dell'attività didattica, stabilito per **lunedì 5 ottobre**, desidero fornirvi alcune informazioni necessarie per assicurare una corretta partecipazione alle lezioni del corso di **Sistemi Operativi I (II canale) a.a. 2020-21** che, come saprete, si svolgerà in modalità _blended_ (sia in presenza che a distanza), nel rispetto delle linee guida promosse dall'Ateneo per contrastare la cosiddetta fase 3 dell'epidemia COVID-19.

## LEZIONI IN PRESENZA

### _Premessa_
Si invitano tutti gli studenti a prendere visione delle [procedure di prevenzione e gestione del rischio COVID-19](https://www.uniroma1.it/it/https%3A//www.uniroma1.it/it/pagina/malattie-infettive-trasmesse-respiratoria-p011c), e di prestare particolare attenzione al [documento relativo allo svolgimento della didattica in aula](https://www.uniroma1.it/sites/default/files/field_file_allegati/vademecum_attivita_di_didattica_in_aula-_c008-20_rev_00_del_08.08.2020_0.pdf).

### _Modalità di Partecipazione_
Lo studente interessato a recarsi in aula **deve prenotare la propria partecipazione** a una lezione in presenza tramite la piattaforma [Prodigit](https://prodigit.uniroma1.it/prenotazioni/prenotaaule.nsf/home); la prenotazione comprende anche l'autocertificazione per l'accesso alle sedi della Sapienza e **non** si rende necessario nessun altro titolo di ingresso.

### _Codice di Condotta_
Ogni studente che sia autorizzato a seguire una o più lezioni in presenza (previa prenotazione rilasciata mediante la piattaforma Prodigit) ha la **personale responsabilità** di assimilare e rispettare tutte le indicazioni contenute nel [documento relativo allo svolgimento della didattica in aula](https://www.uniroma1.it/sites/default/files/field_file_allegati/vademecum_attivita_di_didattica_in_aula-_c008-20_rev_00_del_08.08.2020_0.pdf) (in particolare, si veda la sezione "_Indicazioni per gli Studenti_" a pag. 9).

Ulteriori dettagli e aggiornamenti sono disponibili al seguente link: https://www.uniroma1.it/it/node/208116.

## LEZIONI A DISTANZA

### _Premessa_
Le lezioni a distanza si svolgeranno sulla piattaforma Google Meet, tramite un'apposita conferenza dedicata e accessibile **sempre** al seguente link: https://meet.google.com/sfi-siup-ubd

### _Modalità di Partecipazione_
Nelle ore immediatamente precedenti all'inizio di ogni lezione, riceverete un invito tramite Google Calendar sul vostro account istituzionale (<code>@studenti.uniroma1.it</code>) con il quale vi siete registrati alla [pagina Moodle del corso](https://elearning.uniroma1.it/course/view.php?id=11838). L'invito conterrà il link alla conferenza Google Meet sopraindicato, al quale potrete connettervi **senza bisogno di alcuna ulteriore autorizzazione** da parte del docente. 

Coloro che, allo stato attuale, non sono ancora in possesso di un account istituzionale ma si sono iscritti alla pagina Moodle del corso con un indirizzo email personale, riceveranno comunque l'invito su quell'indirizzo, e potranno accedere alla conferenza come gli altri. Occorre puntualizzare, però, che chiunque si trovi in quest'ultima situazione è chiamato/a a **comunicare tempestivamente al docente** il proprio indirizzo istituzionale non appena questo sarà attivo e disponibile e, contestualmente, aggiornare la propria iscrizione sulla pagina Moodle del corso.

**IMPORTANTE:** Vi ricordo che la prima versione della mailing list alla quale diffondere gli inviti tramite Google Calendar verrà estratta automaticamente a partire dalle iscrizioni alla pagina Moodle del corso ricevute **entro venerdì 2 ottobre**. Poiché è ragionevole ipotizzare che vi saranno adesioni da parte di altri studenti anche nei giorni successivi, invito fin da ora tutti coloro che si iscriveranno **dopo venerdì 2 ottobre** a inviarmi un messaggio all'indirizzo tolomei@di.uniroma1.it, affinché possa così aggiornare la mailing list con i loro contatti. In ogni caso, per concedere l'opportunità a tutti gli studenti interessati a partecipare alla lezione a distanza nonostante non siano ancora iscritti alla pagina Moodle del corso, il docente - **limitatamente alle prime due settimane di lezione** - si impegna a controllare manualmente eventuali richieste di connessione che giungano **al massimo entro i primi 10 minuti dall'inizio della lezione**. Tali richieste dovranno provenire da utenti il cui nome e cognome sia ben riconoscibile, altrimenti **non** verranno prese in considerazione!

Trascorse le prime due settimane, per controllare in modo più efficace gli accessi alla conferenza Google Meet, chi farà richiesta di connessione senza ricevere l'apposito invito (perché non iscritto/a alla pagina Moodle del corso) **non** verrà autorizzato/a a partecipare alla lezione. La ragione di questa restrizione è quella di fornire una migliore esperienza didattica a tutti e soli coloro che siano realmente interessati a seguire il corso: tale manifestazione di interesse si dimostra esclusivamente registrandosi alla pagina Moodle del corso.<br>
[**NOTA:** _chi si è regolarmente iscritto alla pagina Moodle del corso con il proprio account istituzionale_(<code>@studenti.uniroma1.it</code>) _ma, per errore, tenterà di accedere alla conferenza utilizzando un altro account (ad es., quello personale Google) non potrà accedere automaticamente alla conferenza e la sua richiesta di partecipazione non verrà accolta._]

### _Codice di condotta_
Benché il link della conferenza Google Meet sia pubblico, vale innanzitutto la pena ricordare che questo è associato a un'aula fisica (nello specifico, l'Aula Cabibbo). Pertanto, al di fuori dell'orario delle lezioni stabilito per il nostro corso - ossia il **lunedì dalle 15 alle 18** e il **mercoledì dalle 14 alle 16** - collegandosi allo stesso link potreste innavvertitamente accedere a lezioni di altri corsi (a patto, ovviamente, che il docente responsabile accetti esplicitamente la vostra richiesta di connessione).

L'accesso alla conferenza Google Meet deve **obbligatoriamente** avvenire con **microfono e videocamera spenti**; il primo può essere attivato in caso di necessità (si veda sotto), mentre la seconda deve rimanere **tassativamente spenta per tutta la durata della lezione**.

Per cercare di mantenere un livello di interattività che sia il più possibile compatibile con quello riscontrabile in aula, sarà possibile intervenire durante la lezione per porre domande o chiedere chiarimenti. A tal proposito, lo studente interessato potrà attivare il proprio microfono e fare esplicita richiesta al docente di intervenire. Qualora si sovrapponessero più interventi simultaneamente, questi verranno moderati dal docente che provvederà a rispondere a ciascuna richiesta. Saranno comunque previste brevi interruzioni durante lo svolgimento della lezione (_checkpoint_), con cui sincerarsi che tutta la platea - sia in presenza che a distanza - abbia assimilato i concetti esposti fino a quel momento.<br>
Una volta terminato il proprio intervento, lo studente deve ricordarsi di **spegnere nuovamente il microfono**.

Infine, malgrado confidi nel senso di rispetto per gli sforzi che tutti noi come comunità "Sapienza" (docenti, personale TAB e studenti) stiamo facendo per rispondere alle sfide che questo periodo storico ci impone, vi ricordo che il solo fatto di assistere a una lezione a distanza non autorizza a tenere atteggiamenti diversi da quelli che si dovrebbero riscontrare in aula. Di conseguenza, qualsiasi atto di inciviltà, maleducazione o comportamento volutamente irrispettoso nei confronti degli altri studenti e del docente verrà adeguatamente segnalato e **il docente si riserva il diritto di rimuovere dalla conferenza coloro che dovessero causare disturbo o disagio al resto dei partecipanti**.

## DISCLAIMER
Si ricorda che tutte le lezioni verranno registrate e rese disponibili per essere consultate _offline_ secondo le modalità che verranno specificate dal docente. Gli studenti che parteciperanno alle lezioni (sia in presenza che a distanza) si **impegnano consapevolmente ad autorizzare** l'acquisizione, l'utilizzo, la pubblicazione e la diffusione di immagini/video che lo/la ritraggono, nonché le registrazioni audio raccolte nell'ambito di cui sopra.
